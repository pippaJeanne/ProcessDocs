
Jean Calvin
Strasbourg
19 février 1541
Seigneurs de Genève
Genève
Dans le contexte du colloque de Ratisbonne, qui fut un important débat théologique entre les catholiques et les protestants, Jean Calvin, après avoir été appelé par Guillaume Farel à retourner à Genève, explique les raisons de son arrivée tardive et réaffirme son engagement avec l’église.
engagement
église
explication
Aux Seigneurs de Genève
Genève, le 19 février 1541
Original. Signature autographe. Bibl. de Genève. Porter. I.
[Maintenant sous la cote Ms. fr. 401 (f. 17-17bis)]
Nobles, honorables et puissans seigneurs,
suyvant la responce faicte à vos ambassadeurs par messieurs de ceste
ville, incontinent après nostre retour de Wormes, j'ay procuré qu'on regardast de subvenir à vostre Eglise, comme je doibs avoir en recommandation qu'elle soit deuement pourveue. Et s'il eust esté trouvé bon que je y feusse allé, je me feusse mis en mon debvoir, car combien que la charge de gouverner une telle Eglise me fust fort difficile, toutesfois pour ce que je suis à Dieu et non pas à moy-mesme, je suis tousjours prest de m'emploier là où bon luy semblera de m'appeler. Et aussy puisqu'il vous a pleu d'avoir tant de fiance en moy, je me sens tenu de satisfaire en tant que en moy seroit à vostre désir, oultre l'obligation perpétuelle que j'ay envers vostre Eglise à laquelle nostre Seigneur m'a une fois donné. Toutesfois il est intervenu un empeschement qui ne m'a permis de poursuyvre plus oultre, c'est que on m'a dellégué pour aller à la journée de Regesbourg
Ratisbonne
laquelle vocation je ne puis éviter, veu que en icelle je sers à vostre Eglise, comme à celle de ceste
ville, en tant que c'est une cause commune. Cependant j'ay esté fort joyeulx d'entendre que nostre frère maistre Pierre Viret avait prins la charge de vous instruire en la parole de Dieu
L'église de Lausanne venait d'accorder pour six mois le ministre Pierre Viret à l'église de Genève
, car il est de telle fidélité et prudence que en l'ayant vous n'estes pas despourveus. Parquoy, Messieurs, il vous plaira m'avoir pour excusé de ce que je ne viens à vous puisque nostre Seigneur me tire ailleurs, et toutes fois en tel lieu que c'est sans me retirer de vous, veu que de cœur et d'affection je suis toujours conjoinct avec vous, et espère de jamais ne en estre séparé davantage. Je vous prie de aviser tous les moyens de bien constituer vostre Eglise afin qu'elle soit régie selon l'ordre de nostre Seigneur. Nous espérons par deçà, à ce que nous avons entendu, que les controversies que vous avez avec messieurs de Berne seront en brief appaisées, dont nous rendons grâce à Dieu, congnoissant qu'il n'y a rien en ce monde qui vous soit plus proffitable que d'entretenir la bonne amytié que Dieu a ordonné entre vous.
Nobles, puissans et honnorables seigneurs, après m'estre humblement recommandé à vostre bonne grâce, je prie nostre bon Dieu de vous entretenir premièrement en l'obéyssance de sa saincte parole, et vous confirmer de plus en plus en son esprit pour vous diriger en vraye prudence et justice pour bien gouverner vostre ville, vous faisant prospérer en tout bien.
De Strasbourg, ce dix-neufviesme de febvrier mil cinq cens quarante et ung.
Vostre humble serviteur et entier amy,
JÉHAN CALVIN
